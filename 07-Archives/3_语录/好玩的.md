> 唐高宗永徽五年，因胡僧与道士争称其名，曰：只闻人叫僧道，未闻人叫道僧，胡僧反列于道士之上。帝曰：道士乃朕中国人也，尔胡人也，岂可以夷狄之人列于中国之上乎？中国礼制之所尊；外夷，冠履之不加，贵贱分也，帝谓于志宁曰：且如世之称夷夏者，夏是中国，反居于夷狄之下，可乎？如言阴阳，阴是小人也，不吉也，阳是君子也，吉庆也，反居阴之下乎？
> 言祸福者，何不先言福而后言祸，岂是祸为吉乎？如言鬼神，鬼是下鬼也，神是天神也，何下鬼反在天神之上乎？如言曲直斜正者，正之与直皆善事也，斜之与曲皆是不善之事也，反以不祥之名而为先乎？凡世之所称，必用先凶而后吉，是以不吉不祥之事在先言之。其僧之与道，高下之先后，亦犹是而论也。其吉凶之名，贵贱之分，夷夏之别，可得而知矣。举此例，知道之尊贵何尝污焉。
> #天皇至道太清玉册 #正统道藏

> 道士陶元素者，遇一道士自称皇甫昕，领至一松下，见一白髯者，扪其顶曰：此子顶有奇骨，异日可学道。父母遂舍于昊天宫，与道士滕碧霄为徒，十九遇一老者，授以天髓灵经之书，后游崆峒，复入太华而居之。至梁天监十三年甲午，年一百八十二岁矣。帝闻有超神太虚之道，遣使以玺书迎之，不就。乃作诗曰：历晋齐梁将二百，不妨尘务犹相隔。今朝脱却这皮囊，走入太罗天帝侧。遂嘱其徒曰：吾今逝矣，当以火化，勿留遗骸。乃解衣跌坐而逝。时天监十四年乙未正月之一日也。其徒遂焚之，其骨上皆有红白二色之珠。太如上粒者，光莹耀目，其坚如石，得三百九十九颗。使者奉献于朝。范云曰：西胡房中秘密之法，以合气而采阴者得之，其色红紫而体重也。胡言舍利。西胡有坚固石，与之无异，多有以坚固石用血竭錎于骨者，燕辩中国善修养者，以童体全阳之精结而成者，有红白二色，名日阳精，即舍利，皆是死人之秽物，岂可献于朝耶！既言得道，必飞升于天，不以枯骨遗于人间。既有其死，焚其尸，秽物尚在，何为得道？其庶人之家，凡有一死人枯骨于宅，谓之伏尸，故气不祥之物，必用巫祝以驱之，况持之入朝！使者可斩。帝遂不纳，于是天师移文天下宫观曰：中国圣人自黄帝立教，未尝以死为得道。若言得道，何又有死？不免为下鬼之称，况留死尸枯骨之上，结成阳精，诳惑世愚，今后敢有以阳精舍利惑人者，当以妖论。
> #天皇至道太清玉册 #正统道藏

> 其略曰：昔寇谦之谓：凡人生于世，值遇晦星，命当贫夭者，皆由夙世业根深重，稔积过谴，应当舍身出家，奉事天帝，以求福力，然后得免贫夭，此焚修出家之说由此盛焉。昔有京兆徐谧者，自幼多疾，术者推曰：此儿非但多疾，尤不兔贫夭，父母且未信。至十一岁相者曰：此儿寿不过十五岁。父母始惊愕曰：愿求法以兔之。相者曰：若欲免厄，无非出家，庶免苟免。于是，舍于城东玄元观为道士。谧乃朝暮勤奉香火，洁扫殿庑。挟箕拥帚，不惮劳于回廊之问；携镰荷锄，常尽力于园畦之内。夜则诵经拜忏，回向端坐，焚香稽首致恳，当日修墙补屋，勿有虚时，手足胼胝，皆为龟裂。况不食常住之物，自化日粮，不烧常住之柴薪，自采薪汲水而自食，人有伶其劳苦者曰：子何勤苦之多也？答曰：修行之士，为生死事大，岂可用人服事而自不为乎？是以人为我奴，反受天人之福也。如此者四十馀年。一日，遇一道士于松阴，执手谓谧曰：子勤久矣。天帝赐汝寿，锡汝爵，未几名京师。朝廷擢为景霄宫道录总领，赐号通玄辅化真人。至南齐废帝欎林王隆昌元年，寿一百有一岁。北魏主闻之，皆遣使，遗以金帛。道将成，遇三道士呼之同游，遂往，梁元帝时，有弃佛而学道者，入茅山遇谧，骑巨羊谓曰：汝归告吾京兆玄元观诸道众；吾今为玄天幕府内台左相，由是传其事于世。天下出家奉道者，始知勤恪。吁！出家之士始因命运刑冲，父母虑其难养，方舍六亲，委身宫观，后世不知因果，出家者类多慵惰傲荡之士，食人体饥，受人恭敬，求人施舍，不生暂愧，不顾殿上香火之有无，不视阶砌尘埃之洁否，不顾殿屋垣墙之颓漏，徒知幽闲快乐以优游，不肯劳苦供奉而诚敬。以徐谧之事较之，岂不揣于心乎！况夫天律严峻，神目炳窥，暂时得安饱暖，不兔堕为异类！酆都之考，庸可进乎？余自八岁出家，今已白首，常对食思●，无补教门，恐罪戾罙深，殃加九祖，是以普告出家之士，咸宜猛省，毋堕昏慵，庶几可共蹑于仙梯，同振于玄纲也。大宋建隆二年三月既望，嗣三洞正教清微伏魔使潭州寿星观出家道士白谨微拜书。
> #天皇至道太清玉册 #正统道藏